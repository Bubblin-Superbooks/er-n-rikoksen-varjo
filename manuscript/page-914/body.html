<div class="leaf flex"><div class="inner justify"><p>"Kuuntele!" huusi Sim; "kuuntele heitä jälleen, kuuntele!"</p><p>Sim kallisti päätään ja kuunteli. Sitten hypäten seisoalleen hän huusi hurjemmin kuin milloinkaan ennen:</p><p>"Ei, ei, ei milloinkaan!"</p><p>Ralph tarttui häntä vielä kerran käsivarteen ja hiljaa vaikeroiden vaipui miesraukka takaisin tuoliinsa.</p><hr class="section"><p>Vahtirakennuksen käytävissä ja suurimmassa huoneessa ruvettiin äkkiä meluamaan.</p><p>"Missä sheriffi on?" kysyttiin joka suunnalta.</p><p>Willy Ray oli siellä ja hän oli monta tuntia jutellut kahden kesken sheriffin apulaisen kanssa.</p><p>"Tässä on tunnustus tarpeellisine allekirjoituksineen", sanoi hän viidennenkymmenennen kerran kävellessään hermostuneesti edestakaisin.</p></div> </div>